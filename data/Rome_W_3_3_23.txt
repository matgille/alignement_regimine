Qualiter construenda est nauis, et qualiter committendum nauale bellum, et ad quae bella singula ordinantur. Cap. XXIII. 
In hoc ultimo capitulo tractare volumus aliqua de nauali bello: non tamen oportet circa hoc tantum insistere, quia multa quae dicta sunt in aliis generibus bellorum, applicari poterunt ad naualem pugnam. Circa hoc autem pugnandi genus, primo videndum est, qualiter fabricanda fit nauis: nam nauis male fabricata, ex modica impugnatione hostium de facili perit. Sciendum ergo, quod secundum Vegetium, ligna ex quibus construenda est nauis, non sunt de quolibet tempore incidenda. Nam tempore Martii et Aprilis, in quo humor incipit in arboribus abundare, non est bonum incidere arbores, ex quibus fabricanda est nauis. Sed tempore Iulii et Augusti vel aliquo alio tempore, in quo humor arborum desiccatur, ad huiusmodi fabricam incidenda sunt ligna. Rursus, non statim incisis lignis est ex eis fabricanda nauis: sed primo arbores sunt diuidendae per tabulas; et per aliquod tempus dimittendae, ut desiccari possint. Nam si ex lignis viridibus construatur nauis, quando naturalis eorum humor expirauerit, contrahuntur ligna, et faciunt in nauibus rimas, quibus in nauibus nihil periculosius esse potest. Durum est enim intendere simul bellis naualibus, et exponere se periculis, ne puppis per rimas naufragium patiatur. Viso qualiter incidenda sunt ligna, et quomodo reseruanda, ut ex eis nauis debite valeat fabricari: restat videre; quomodoin naui bene fabricata committenda sunt bella. Habet autem nauale bellum quantum ad aliqua similem modum bellandi cum ipsa pugna terrestri. Nam sicut terrestri pugna oportet pugnantes bene armatos esse, et bene se scire a persecutionibus protegere, et hostibus vulnera infligere: sic et haec requiruntur in bello nauali. Immo in huiusmodi pugna oportet homines melius esse armatos, quam in terrestri: quia cum pugnatores marini quasi fixi stent in naui, et quasi modicum se moueant, melius sustinere possunt armorum pondera: quare eorum armatura grauior esse debet. Possumus tamen, quantum ad praesens, decem enumerare, per quae marini pugnatores hostes impugnare debent. Primum est ignis, quem Incendiarium vocant. Expedit enim eis habere multa vasa plena pice, sulphure, rasina, oleo; quae omnia sunt cum stupa conuoluenda. Haec enim vasa sic repleta sunt succendenda, et proiicienda ad nauem hostium. Ex qua proiectione vas frangitur, et illud incendiarium comburitur et succendit nauem. Sunt enim multa talia in naui proiicienda, ut ex multis partibus possit nauis succendi; et cum proiiciuntur talia, tunc est contra nautas committendum durum bellum, ne possint currere ad extinguendum ignem. 
Secundo ad committendum marinum bellum multum valent insidiae. Nam sicut in terra ponuntur insidiae militum, qui ex improuiso inuadentes hostes, eos terrent, et de facili vincunt: sic in mari post aliquas insulas fiunt insidiae, ut marini pugnatores ex improuiso irruentes in hostes, eos facilius vincant. 
Tertio est circa marinum bellum attendendum, ut semper pugnantes nauem suam faciant circa profundum aquarum, et nauem hostium impingant ad littus: quia pugnandi impetum perdunt, qui detrahuntur ad terram. 
Quarto ad arborem nauis suspendendum est lignum quoddam longum ex utraque parte ferratum, quod ad percutiendum tam nauem, quam nautas se habeat quasi aries, cum quo teruntur muri ciuitatis obsessae. Debet autem sic ordinari lignum illud, ut ligamentum retinens ipsum possit deprimi, et eleuari: quia hoc facto maior habetur commoditas, ut cum ipso percuti possit tam nauis, quam etiam existentes in ipsa. 
Quinto in bello nauali habenda est copia ampliarum sagittarum, cum quibus scindenda sunt vela hostium. Nam velis eorum perforatis, et non valentibus retinere ventum; non tantum possunt ipsi hostes impetum habere pugnandi, nec etiam possunt sic faciliter recedere, si volunt declinare a bello. 
Sexto consueuerunt nautae habere ferrum quoddam curuatum ad modum falcis bene incidens, quod applicatum ad funes retinentes vela; statim incidit ipsa. Velis autem sic incisis, et cadentibus ab arbore, subtrahitur ab hostibus, ne sic pugnare possint: quia per talem incisionem velorum redditur nauis pigrior, et quodammodo inutilior ad pugnandum. 
Septimo consueuerunt e iam nautae habere uncos ferreos fortes, ut cum vident se esse plures hostibus, cum illis uncis capiunt eorum naues, ut non permittant eos discedere. 
Octauo in nauali bello est haec cautela attendenda: ut de calce alba puluerizata habeant multa vasa plena, quae ex alto sunt proiicienda in naues hostium, quibus ex impetu proiectis, et fractis eleuatur puluis (ut supra diximus in bello terrestri) et subintrat hostium oculos, et adeo offendit eos ut quasi caeci videre non possint: quod in bello nauali est valde periculosum, quia ex omni parte bellantes in tali bello vident sibi imminere mortem: quare si oculi bellantium in tali pugna ex puluere calcis sic offenduntur, ut videre non possint; de facili vel perimuntur ab hostibus, vel submerguntur in aquis. 
Nona cautela est habere multa vasa plena ex molli sapone, quae cum impetu proiicienda sunt ad naues hostium; et hoc super loca illa, in quibus contingit hostes existere ad defendendum naues. Nam vasis illis confractis in huiusmodi locis, loca illa per saponem liquidam reddunturadeo lubrica, quod hostes ibi ponentes pedes statim labuntur in aquis. 
Est etiam et decima cautela quasi pernitiosior omnibus aliis. Nam reperiuntur aliqui marinarii, qui diu sub aquis durare possunt: nautae igitur debent se serio ordinare contra nauem hostium, et clam post tergum debent aliquem emittere diu valentem durare sub aquis; qui accepto penetrali sub aquis debet accedere ad hostilem nauem, et eam in profundo perforare, faciendo ibi plura foramina, quae foramina ab hostibus reperiri non poterunt, cum per ipsa coeperit abundare aqua, qua abundante, et hostes, et nauem periclitabit. Sunt autem in bello nauali alia obseruanda, ut sit ibi copia lapidum, et etiam ferrorum acutorum, quae quasi lapides iaciuntur, cum quibus hostes nimium offenduntur. Sed caetera talia quia nimis particularia sunt, sub narratione non cadunt. 
Sufficiant ergo cautelae, quas tradidimus erga nauale bellum. Ostenso qualiter incidenda sunt ligna ex quibus construenda est nauis, et quomodo bellandum est in nauali bello. Reliquum est, ut declaremus, ad quid bella omnia ordinantur. Sciendum ergo quod secundum philosophum non bellamus, ut bellemus, sed ut pacem habeamus. Potest ergo bellum ex nequitia hominum, et ex cupiditate eorum ordinari ad lucrum, vel ad aliquam aliam satifactionem irae, vel concupiscentiae. Bella tamen si iuste gerantur, et debite fiant, ordinanda sunt ad pacem, et ad quietem hominum, et ad commune bonum. Nam sic se debent habere bella in societate hominum, sicut se habent potiones, et phlebotomiae in corpore humano. Nam sicut in humano corpore sunt plures humores, sic in conuersatione, et societate hominum est dare plures personas, et plures homines. Et sicut quamdiu humores sunt aequati in corpore, et non est ibi humorum excessus, non indigemus potione nec phlebotomia; sic quamdiu homines debite se habent, et unus non iniuriatur alteri; non sunt committenda bella. Quare sicutper phlebotomiam, et potionem superfluitas humorum est eiicienda per quam turbatur sanitas corporis: sic per bella sunt hostes conculcandi, et occidendi, per quos impeditur commune bonum, et pax ciuium, et eorum qui sunt in regno. Supposito ergo Reges et Principes habere iustum bellum, et hostes eorum iniuste perturbare pacem et commune bonum: non est inconueniens docere eos omnia genera bellandi, et omnem modum per quem possint suos hostes vincere, quod totum ordinare debent ad commune bonum, et pacem ciuium. Nam si intendant commune bonum, et pacem ciuium, merebuntur pacem illam aeternam, in qua est suprema requies: quam Deus ipse suis promisit fidelibus, qui est benedictus in saecula saeculorum. Amen. FINIS 
