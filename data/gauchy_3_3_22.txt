Icy declaire quant on doit faire les gallees de mer, comment on se doit combatre sur mer et a queles choses toutes batailles doivent estre ordonnees en tempz et en lieu. Darrain et XXIIe chapitre.

En ce darrain chapitre de toute ceste euvre nous dirons en brief aucunes choses ou enseignemens des battailles qu' on fait sur eaue, car moult des choses que nous avons dit cy  dessus des autres batailles y sont pourfitables. Et pour ce qu' on ne se peult pas bien combatre sur eaue quant les vaisseaulz sont mauvaisement fais, nous dirons premierement comment on doit faire les nefz et gallees.   Vegece en l' Art de chevalerie dist que en march et en apvril, quant les arbres commencent a avoir habondance de seve ou humeur, on ne doit pas cueillier ne copper les arbres ou mairiens, de quoy on doit faire les nefz, ains les doit on cueillier et taillier en temps d' aoust et de juynet, quant les humeurs des arbres commenchent a sechier.  Et ne doit on pas faire les nefz si tost que les arbres sont tailliés, ains les doit on fendre et en faire bonnes aisselles, lesqueles on doit laissier sechier et sanchier;  car se on faisoit les nefz de vert mairien, quant il avroit perdu le humeur naturele de luy, le dit mairien se  retrairoit et seroient es nefz crevaches et aucunes fendures perilleuses, pour quoy ce seroit grant follie de soy mettre sur mer par battaille en teles nefz ou gallees faites de vert mairien, lesqueles peuent de legier pourrir come dit est.   Maintenant nous dirons comment se doit combatre sur eaue en nefz et gallees. Si est a sçavoir que tout ainsi come en battaille auz champz, il couvient les bateilleurs bien estre armez et bien eulz sçavoir couvrir et ferir leurs ennemis.  Pareillement couvient il a ceux qui se combatent sur mer et est a sçavoir que X choses sont par lesqueles ceulz quy se combatent sur mer assaillent et envahïssent leurs ennemis.  La premiere si est qu' ilz aient moult de vaisseauz plains de poy noire, de poy gaune, de souffre et d' huille envollepez d' estoupes, desqueles mixtions ainsi embrasee on doit gecter es nefz et vaisseaulz de ses ennemis en potz  de terre.  Et quant ces vaisseaulz de terre se brisent au gecter, ilz allument les nefz, esquelez ilz chieuent et a l' heure que on gecte ce feu par ceste maniere, on doit asprement assaillir les ennemis adfin que ilz n' aient espace de estaindre le feu qu' on leur gecte en leurs navires.   La seconde raison si est car on doit avoir aucunes espies pour guettier quant les ennemis sont despourveuz.  La tierce chose si est car ceulz quy se combatent en eaue doivent tous jours mettre a leur pouor eulz en la parfonde eaue et les vaisseaulz de leurs ennemis mener a terre devers le rivage.   La quarte chose si est car au mast de la nef on doit liier le tref quy est ferré d' une partie et de l' autre, par quoy on puelt ferir la nef et les maronniers; et est cil ainsi comme le mouton dessu dit, de quoy on brise les murs des chasteaulz assis. Et doit on ce fust liier en tele maniere que  on le puist abaissier et lever quant on veult pour ferir la nef ennemie et ceux qui sont dedens.   La quinte chose si est car on doit avoir moult de saiettes a larges fers pour perchier les voilles; car quant les voilles des adversaires sont perchés, ilz ne peuent tenir grant vent, par quoy les ennemis ne s' en peuent pas si legierement fuir et eulz saulver.   La VIe chose si est car les mariniers doivent avoir un fer courbé, ainsi comme une fauchille bien trenchant que ilz gectent auz cordez qui tiennet auz voilles des nefz et les coppent par quoi les voilles chieuent, si n' est pas la nef si convenable a batteillier.   La VIIe chose si est que les mariniers seulent avoir aucunes fers courbés, desquelz ilz acrochoient les nefz de leurs ennemis qu' ilz ne peussent fuir.  La VIIIe chose si est que on doit avoir plenté de vaisseualz de terre  plains de cauch et de pouldre, lesquelz se brisent quant on les gecte sur les ennemis, si entre la cauch en leurs yeulz pour quoy ilz sont ainsi comme aveugles, quy est moult perilleuse chose; car ceulz qui sont aveuglez on les a tantost occis.   La IXe chose si est car on doit avoir pluseurs vaisseaulz de terre plains de mol sablon, lesquelz on doit gecter a ses ennemis droit aux lieux ou ilz sont car ce sablon frecz est si glachant que tantost come ilz passent dessuz au bord du vaissel, ilz chieuent e l' eaue.   Et la Xe chose si est car on treuve bien aucuns mariniers qui durent longuement en l' eaue et alors on doit ordonner sa nef encontre la nef de ses ennemis; et par derriere on doit mettre un homme en l' eaue qui y puist durer longue espace et ait aucun instrument dont il puist la nef perchier et faire plusieurs treus par ou l' eaue y puist entrer,  si soient les ennemis par ce grevez. Et en toutes ces X manieres peult on ses adversaires grandement grever comme scevent ceulz quy de battaille sont uzitez.   Maintenant dirons a quoy et pour quoy les battailles sont ordonnees: si est a sçavoir que a ce propos le philozophe dist que on ne se doit combatre fors pour paix avoir, mais il peult bien advenir que les battailles aucuneffois, par la maulveistié de la gent, sont ordonnees pour aucunes muvaises convoitises ou adfin de appaisier le enorme courouz de la gent.  Mais se les battailles sont droiturieres, elles doivent estre ordonnees a avoir paix et concorde entre la gent du peuple; car tout ainsi comme sainnie et les autres medecines sont ordonnees a faire la santé du corpz de l' homme, pareillement les batailles doivent estre ordonnees a faire paix et concorde entre les gens.   Et  tout ainsi comme nous veons que l' homme n' a mestier de sainnie ou medechine prendre ne de boire sirop, quant les humeurs de son corps se concordent et sont egalles, pareillement gens qui sont bien d' acord et conversent ensamble paisiblement et avenamment, et que l' un ne fait nul tort a l' autre, n' ont mestier de battaille.  Mais tout ainsi comme par saignier et prendre medecines ont plusieurs foiz les mauvaises humerus esté hors du corps gettees, lesqueles empeschent la santé de l' homme, pareillement par bataille on doit pugnir et occire les mauvaiz, adfin que le bien commun et la paix et concorde de ceulz du paÿs soit augmentee et exilliés ceulz quy l' empeschent.   Il est a sçavoir que tous les enseignemens en quelque chose que soit, lesquelz nous avons faiz en ce present traitié, ce est pour introduire et enseignier les rois  et princes a gouverner eulz et leurs paÿs droiturierement en bonne paix, justice et concorde;  car roiz et princes droituriers doivent toutes choses faire selon raison a l' exauchement du bien commun et pour le proufit et salut du peuple avec la paix et transquilité des paÿs a la loenge de Dieu et de la glorieuse Vierge Marie, nostre advocate.  Et se ainsi le font, ilz acquerront la paix pardurable, c' est la gloire du ciel, en laquele a souverain repos et delit incomparable, laquele paix Dieu, qui est benoit en ciel et en terre, a promis a tous ses loiauz amis crestiens. Si luy devons bien humblement priier que a ycelle nous doinst de sa grace participation. Amen
